---
layout: post
title: "20th Century Boys แก๊งค์นี้มีป่วน"
date: 2008-11-12T19:16:53.000Z
permalink: /content/20th-century-boys-%E0%B9%81%E0%B8%81%E0%B9%8A%E0%B8%87%E0%B8%84%E0%B9%8C%E0%B8%99%E0%B8%B5%E0%B9%89%E0%B8%A1%E0%B8%B5%E0%B8%9B%E0%B9%88%E0%B8%A7%E0%B8%99
---

สารภาพเลยว่า เหตุผลที่ผมไม่คิดจะหยิบการ์ตูนชุดนี้มาอ่านก็เพราะชื่อไทยของมันนี่ล่ะครับ

แต่นั่นมันเรื่องเมื่อ 5 ปีที่แล้ว...

<img src="https://web.archive.org/web/20121020174459if_/http://www.metalchroniques.fr/guppy/img/bds/20th.jpg" width="33%"/>

<!--break-->
20th Century Boys เป็นผลงานของ นาโอกิ อุราซาว่า (เจ้าของเดียวกับ Yawara!, Monster และล่าสุด Pluto) ลิขสิทธิ์ของเนชั่น ฉบับรวมเล่มออกครบจนถึงตอนอวสานแล้ว (2 เล่มสุดท้ายใช้ชื่อ 21st Century Boys) ที่สำคัญคือ <strong>ภาพยนตร์ที่สร้างจากเรื่องนี้กำลังจะเข้าฉายในไทย</strong>

<iframe width="560" height="315" src="https://www.youtube.com/embed/wE2y0Uyoozg?si=TAsugrBZSI1vA6Qe" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

เท้าความถึงเรื่องดั้งเดิม (ฉบับการ์ตูน) ผมจำได้คลับคล้ายคลับคลาว่าเห็นหนังสือการ์ตูนเรื่องนี้เมื่อ 3 - 5 ปีที่แล้วในร้านเช่าการ์ตูน (เป็นตัวอย่างที่ไม่ค่อยดีครับ) เห็นแล้วก็มองผ่าน ๆ คิดว่าเป็นการ์ตูนเกี่ยวกับการเติบโตจากเด็กเป็นวัยรุ่นธรรมดา (ดูปกสิ) ไม่ได้คิดเปิดอ่านเนื้อหาหรือแม้แต่อ่านปกหลังเลย

จนกระทั่งเพื่อนผมคนหนึ่ง (จำไม่ได้ว่าใคร สิงโต? บีม? ตี๋? ใครรู้บอกด้วย) เช่ามา และคะยั้นคะยอให้อ่าน ตอนนั้นมันเช่ามา 5 เล่ม คือ 1 - 5

เล่ม 6 - 10 กลายเป็นเงินผมที่เช่ามาครับ ด้วยความรีบร้อนเสียด้วย

20th Century Boys เป็นเรื่องราวของผู้ใหญ่กลุ่มหนึ่ง ที่ตอนเด็ก ๆ มีการเล่นฐานทัพลับ เป็นพื้นที่ส่วนตัวให้จินตนาการเพ้อฝันไปตามประสา พวกเขาได้เขียน "คำทำนาย" ขึ้น โดยทำนายว่าโลกในอนาคตจะประสบเหตุร้ายอย่างไร ไม่ว่าจะเป็นหุ่นยนต์ยักษ์ทำลายเมือง หรือโรคระบาดคร่าชีวิตคนนับหมื่นนับแสน และพวกเขานั่นเอง ที่จะเป็นผู้กอบกู้โลก

ราว 30 ปีต่อมา (ในเรื่องนะ) <strong>คำทำนายเหล่านั้นกลายเป็นความจริง</strong> และกลุ่มของตัวเอก ก็พบหลักฐานเชื่อมโยงถึงสิ่งที่พวกเขาเคยเขียนไว้ตอนเด็ก ๆ

ในฉบับการ์ตูน ด้วยลีลาการดำเนินเรื่อง หรือ "การตัดต่อ" ที่น่าตื่นเต้น การผูกเรื่องของนักวาดคนนี้ จึงเป็นสิ่งสำคัญที่ตรึงคนอ่านให้อยู่หมัด ทำให้กระหายใคร่รู้ที่จะอ่านเล่มต่อไป บางตอนต้องรำพึงออกมาว่า "ไอ้xxx" (ยิ่งตอนจบล่ะมึงเอ๊ยยยยยยยย - ขอโทษที่ไม่สุภาพแต่อารมณ์มันอย่างนั้นจริง ๆ)

สำหรับฉบับหนัง ทราบว่าจะทำเป็น 3 ภาค ภาคแรกเข้าฉายวันที่ 18 พฤศจิกายนนี้ ผมเป็นหนึ่งคนที่จะไปดูให้ได้ 

ลองหามาอ่านดู ณ เดี๋ยวนี้เลยครับ ของเขาดีจริง ก่อนจะไปดูหนัง

ปล. อย่าเพิ่งรู้สึกแปลก ๆ ถ้าผมจะบอกว่าผมชอบ Monster (อีกผลงานหนึ่ง) มากกว่า 20th Century Boys
ปลล. นั่นแปลว่าหลังจากอ่าน 20th Century Boys ครบชุดแล้ว รีบอ่านอีกรอบ (ผมเชื่อว่าคุณจะอ่านอีกรอบ) แล้วตามเก็บ Monster ด่วนครับ :)
