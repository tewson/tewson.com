---
layout: post
title: "Valkyrie"
date: 2009-02-21T03:43:25.000Z
permalink: /content/valkyrie
---

ดูเหมือนว่าเรื่องราวของสงครามโลกครั้งที่ 2 จะถูกขุดขึ้นมาเล่าขานได้ไม่รู้จบ ซึ่งนั่นก็เป็นเรื่องที่ดี เพราะผมรู้สึกว่าช่วงเวลานั้นมันมีความพิเศษอะไรสักอย่าง ไม่ใช่ว่ามันเป็นเรื่องที่ดีนะ สงครามเนี่ย แต่ชอบบรรยากาศที่ชีวิตดูมีค่าในทุกขณะ รู้สึกว่ามันโรแมนติคมาก เอาเป็นว่าชอบหนังธีมนี้เป็นพิเศษละกัน

เรื่องล่าสุดที่ไปดูมา (เมื่อคืนนี้เอง) คือ [วัลคีรี่ (Valkyrie)](http://www.imdb.com/title/tt0985699) นำแสดงโดย ทอม ครูส กำกับโดย ไบรอั้น ซิงเก้อร์ (จาก เดอะ ยูช่วล ซัสเพคท์ และ เอ็กซ์-เม็น)

![Valkyrie](http://bluemoviereviews.files.wordpress.com/2008/11/valkyrie-poster.jpg "Valkyrie")

[ข้างล่างนี่ไม่รู้ว่าสปอยล์หรือเปล่า แต่หนังเรื่องนี้ก็สร้างมาจากเรื่องจริงนะ]

ปฏิบัติการวัลคีรี่ หรือ โอเปอราทซิโอน วัลเคือเร่อ (Operation Walküre) เป็นส่วนหนึ่งของแผนการลอบสังหารฮิทเล่อร์และทำรัฐประหารรัฐบาลนาซีเยอรมัน หรือที่เรียกกันทั่วไป (ทั่วไปที่ไหนฟะ) ว่า แผนลอบสังหารวันที่ 20 กรกฎาคม 1944 หรือ อัทเทนทาท ฟอม ซวานซิก ยูลี่ นอยเซนเฟียร์อุนด์เฟียร์ซิก (Attentat vom 20. Juli 1944) โดยแผนการคร่าว ๆ คือลอบสังหารฮิทเล่อร์ซะ แล้วใส่ความว่าหน่วยเอสเอส หรือ ชูทซ์ชทาฟเฟล (Schutzstaffel) หรือกองกำลังป้องกันฮิทเล่อร์ เป็นผู้ก่อกบฏ เพื่อเรียกใช้ปฏิบัติการวัลคีรี่ ที่จะเป็นการสั่งให้กำลังสำรองออกควบคุมการจลาจล แล้วอาศัยช่วงชุลมุนตั้งรัฐบาลขึ้นใหม่

หนังนั้นเล่าเรื่องตามประวัติศาสตร์อย่างตรงไปตรงมา (ซึ่งเรื่องในประวัติศาสตร์ก็น่าตื่นเต้นอย่างกับหนังอยู่แล้ว) ผู้ที่เป็นจักรสำคัญของแผนนี้คือ พันเอกเคล้าส์ ฟอน สท็อฟเฟ่นแบร์ก (แสดงโดยครูส) แต่แผนจะดำเนินการไปอย่างไร ก็ต้องลองไปดูหนังเอง หรือจะหาอ่านจากวิกิพีเดี่ยก็ได้ (ไม่แนะนำให้อ่านประวัติศาสตร์ไปก่อน เดี๋ยวไม่ลุ้น)

พูดถึงตัวหนังบ้าง โดยรวมคิดว่ามันอยู่ในระดับ "ก็ดี" คือไม่เสียดายเงิน แต่ก็ไม่ได้ประทับใจมากมาย เพราะว่าครึ่งแรกนั้นค่อนข้างน่าเบื่อ เป็นพวกการเล่าปูพื้นแผนการนี้ และฉากซึ้ง ๆ ตามประสาหนังสงคราม (ประมาณว่าจ้องหน้ากันแต่ไม่พูดอะไร มีเยอะมาก) แต่พอเริ่มปฏิบัติการแล้วนี่สิถึงเริ่มมันส์ ลุ้นกันแทบหยุดหายใจ สิ่งที่ยอดเยี่ยมอีกอย่างคือพวกฉาก ยิ่งใหญ่อลังการมาก (ชอบฉากหน้ากองบัญชาการหน่วยเอสเอสมาก) สิ่งที่น่าเสียดายคือหนังพูดภาษาอังกฤษ คือโดยส่วนตัวแล้วคิดว่าภาษาเยอรมันฟังดูดุดันกว่า ห้วนกว่า

ส่วนเรื่องนักแสดง ก็เป็นระดับแนวหน้าทั้งนั้น ที่น่าสนใจคือหาคนมาแสดงได้เหมือนตัวจริงเกือบทุกคน (จาก imdb.com : ทอม ครูสสนใจบทนี้หลังจากเห็นว่าสทอฟเฟ่นแบร์กหน้าเหมือนเขาขนาดไหน) ตัวละครอื่น ๆ ก็เช่นกัน หลังดูหนังลองมาดูรูปในวิกิพีเดี่ยนะ มีนักแสดงหลายคนที่เคยแสดงในหนังสงครามโลกครั้งที่ 2 เรื่องอื่น ๆ มาก่อนเช่น หนังจากเนเธ่อร์แลนด์เรื่อง ซฟาร์ทบุค (Zwartboek - Black Book) หรือ แดร์ อุนเท่อร์กัง (Der Untergang - The Downfall เรื่องนี้ไม่เคยดู)

สรุปแล้ว ไปดูก็ไม่เสียดายเงิน
